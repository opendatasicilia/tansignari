# Il galateo di questo spazio

Per questo spazio ci è stato di ispirazione il **rapporto** tra un **nonna/o** e un/a **nipote**. Quindi di base faremo riferimento a quel modo di essere e di interrelazionarsi, che conoscono (quasi) tutti quelli che hanno avuto l'opportunità di avere una nonna e un nonno.

E poi per favore:

- **prima di chiedere** aiuto qui, **cerca** un po' sul web. Nel 99% dei casi la risposta esiste già ed è quella giusta;
- **prima di chiedere** aiuto qui, dopo che ti sei documentato, fai comunque qualche tentativo per **risolvere** il tutto in autonomia. Questo ti aiuterà a scrivere in modo molto chiaro la domanda;
- **documenta per bene** la tua **domanda**. Che strumento hai usato, che versione, ecc. e allega (se puoi) uno o più file per poter replicare quanto descritto;
- **fai domande** su **temi** vicini a quelli che esplora la [comunità **opendatasicilia**](http://opendatasicilia.it/): i dati aperti, la trasparenza amministrativa, il _civic tech_ e non l'ultima ricetta di "pasta al forno", la traduzione del Moby Dick che hai letto o Blender;
- nel titolo della _issue_ per favore **inserisci** un'"**etichetta**" per classificare i post (ad esempio `[scripting] Come fare a rimuovere i duplicati di una tabella`);
- ove possibile **fai richieste "strette"**, non troppo generiche e su temi ricchi e estesi. Una richiesta più verticale e circoscritta ha molte più possibilità di ricevere risposta;
- se sei **soddisfatta/o** della risposta, sei invitata/o a **rimborsare**, creando un testo, una **ricetta**, che racconti per bene il problema che hai riscontrato e come è possibile risolverlo (vedi sotto);
- quando **rispondi**, fornisci gli elementi di base utili a comprendere quanto hai scritto ed evita lo stile delle chat;
- tansignari **non è un servizio per richiedere la scrittura gratuita di script, procedure, testi, ecc.**. Se ci dici cosa hai provato/creato fino ad ora e dove ti sei bloccato, possiamo provare ad aiutarti.

## Ricette

Le stiamo raccogliendo in [questa cartella](https://github.com/opendatasicilia/tansignari-md/tree/master/content/it/ricette) e pubblicando [**qui**](https://tansignari.readthedocs.io/it/latest/ricette/index.html). Inserisci le tue qui. Se non sai come si fa, chiedilo con una _issue_; non appena possibile scriveremo una guida.
